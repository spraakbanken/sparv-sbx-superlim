Så får vi ordning på invandringen och integrationen

Invandringen till Sverige behöver minska för att integrationen ska fungera bättre. Förra året beviljades 95 000 uppehållstillstånd. Det motsvarar ett nytt Växjö på bara ett år. På tio år har nästan en halv miljon människor sökt asyl i Sverige och drygt 400 000 har fått asylrelaterade tillstånd. Oproportionerligt många har kommit till Sverige jämfört med våra nordiska grannländer.
Samtidigt har integrationen misslyckats. Arbetslösheten är idag fem gånger så hög bland utrikes födda som bland inrikes födda, och varannan invandrad person - runt 700 000 personer - är inte självförsörjande. Faktum är att inget annat land i EU har så stor skillnad i arbetslöshet mellan inrikes och utrikes födda. Den som vill få ordning på Sverige måste ta tag i detta.

Vi ska minska invandringen

En målstyrd, stram och hållbar migrations-politik är en förutsättning för att integrationen ska fungera. Vår integrationsförmåga ska vara styrande för nivån på invandringen. Antalet asylsökande till Sverige behöver minska betydligt. Av största vikt är att den som fått ett nej på asylansökan så fort som möjligt lämnar landet. Vi riskerar annars ett växande skuggsamhälle, med social utsatthet, illegalt arbete och brottslighet - där särskilt barn drabbas hårt.

Moderaterna kommer att:
• Införa ett volymmål för asylmottagandet på nordiska nivåer
• Anpassa asyllagstiftningen efter den rättsliga miniminivån enligt EU-rätten
• Avskaffa möjligheten till spårbyte, det vill säga möjligheten för en person som fått avslag på sin asylansökan att i stället få ett arbetstillstånd
• Prioritera kvinnor och hbtq-personer i kvotflyktingmottagandet

• År 2021 beviljades 95 000 uppehållstillstånd. Det motsvarar ett nytt Växjö.

Vi ska ställa högre krav på självförsörjning och anpassning

Vem vill bli en del av ett samhälle där ingen räknar med en? Det måste bli ett slut på de låga förväntningarnas politik. Idag finns inga språkkrav för den som invandrat till Sverige - inte heller några krav på aktivitet för den som är långtidsarbetslös och lever på bidrag. Och bidragen kan bli så höga när de staplas på varandra att det för många inte lönar sig alls att ta ett jobb. Det finns idag omkring 50 000 hushåll som skulle omfattas av vårt förslag på bidragstak, varav majoriteten består av utrikes födda.
Arbetslinjen försvagas ytterligare av att regeringens höjning av a-kassan gjort att även de som nyss blivit arbetslösa tackar nej till jobb. En förutsättning för att kunna få ett arbete är ofta att man kan tala begriplig svenska. Moderaterna vill därför göra SFI effektivare. Varje person som läser SFI ska få en individuell prestationsplan med kunskapsmål som han eller hon ska uppnå i sin utbildning.

Moderaterna kommer att:
• Införa kvalificering till välfärden för nyanlända genom eget arbete eller genom permanent och laglig bosättning i landet
• Ställa krav på heltidsaktiviteter för att få bidrag
• Kräva grundläggande kunskaper i svenska för permanent uppehållstillstånd och medborgarskap
• Ställa högre krav på den som deltar i SFI-undervisning - om individuella kunskapsmål inte uppnås ska bidragen kunna minska
• Införa obligatorisk samhällsorientering med prov, där godkänt ska vara ett krav för medborgarskap
• Utveckla samhällsorienteringen till att fokusera på grundläggande värderingar och hur vi lever i Sverige

Vi ska se till att alla barn får rätt förutsättningar att klara skolan

Inget barn ska behöva känna att möjligheterna i livet är uttömda redan innan det har börjat på allvar. De enskilt viktigaste åtgärderna för att bryta segregationen handlar om kvaliteten i undervisningen och det svenska språket. I dag börjar många barn som är födda i Sverige skolan utan att kunna tala eller förstå svenska, och får därför mycket sämre förutsättningar att klara sin skolgång. Vi föreslår därför omfattande satsningar på svenska språket redan i tidig ålder.

Moderaterna kommer att:
• Införa obligatorisk språkuppföljning vid 3 års ålder för att upptäcka barn som inte kan tala svenska
• Införa obligatorisk språkförskola för barn som visar en bristande språkutveckling
• Utöka lovskolan för barn som halkar efter

Vi ska bekämpa kriminella klaner

Hederskultur, organiserad brottslighet, penningtvätt och systematiskt bidragsfusk. Det är några av de saker de kriminella klaner som etablerat sig i Sverige idag ägnar sig åt. Det finns nu runt 40 kriminella klaner i Sverige, som har ett omfattande våldskapital och uttalade ambitioner att konkurrera med den svenska staten om kontrollen. Klanen tillhandahåller ett eget system för rättsskipning, skydd mot yttre fiender och ett socialt skyddsnät till sina medlemmar.
I dessa familjer fostras barn tidigt in i en oacceptabel uppväxtmiljö med en tidigt utstakad brottsbana och ett liv i konflikt med det vanliga samhället.
Klanrättegångar hör inte hemma i Sverige. De kriminella klanerna ska bekämpas.

Moderaterna kommer att:
• Ge Brå i uppdrag att kartlägga de kriminella klaner som är aktiva i Sverige idag
• Kriminalisera klanrättegångar och andra otillbörliga parallella rättsprocesser
• Förbjuda kusinäktenskap
• Inrätta en särskild klanenhet inom Polisen enligt tysk modell
• Verka för att fler barn som växer upp i kriminella klaner ska omhändertas
• Se till att fler kriminella klanmedlemmar utvisas